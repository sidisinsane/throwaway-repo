---
url: https://www.unicode.org/udhr/d/udhr_cic.html
script: Latn
title: Universal Declaration of Human Rights - Chickasaw
name: UDHR in Unicode
headline: Universal Declaration of Human Rights
exonym: Chickasaw
locale: cic
pubDate: "2023-10-02"
tags: ["udhr", "i18n"]
---

<div lang="cic">
 <figure>
  <blockquote lang="cic">
   <p>
    Hattakat yaakni' áyya'shakat mó̱makat ittíllawwi bíyyi'ka. Naalhpisa'at hattak mó̱makat immi'. A̱lhínchikma̱ hattak mó̱makat ishtayoppa'ni.
   </p>
   <p>
    Hookya nannalhpisa' ihíngbittooka̱ ittimi̱lat taha. Himmaka̱ hattakat aa-áyya'shahookano ilaapo' nanna anokfillikakoot nannikchokmoho̱ anokfillihootokoot yammako̱ yahmichi bannahoot áyya'sha.
   </p>
   <p>
    Nannalhpisa' ihíngbittookookano kaniya'chi ki'yo. Immoot mahá̱a'chi hattakat áyya'sha aalhlhika̱.
   </p>
  </blockquote>
  <figcaption>
   <div itemscope="" itemtype="https://schema.org/WebContent">
    <span itemprop="publisher" itemscope="" itemtype="http://schema.org/Organization">
     <span itemprop="name">
      UDHR in Unicode.
     </span>
    </span>
    <cite>
     <a href="https://www.unicode.org/udhr/d/udhr_cic.html" itemprop="url" title="Universal Declaration of Human Rights - Chickasaw">
      <span itemprop="headline">
       Universal Declaration of Human Rights.
      </span>
     </a>
    </cite>
    Written in Chickasaw, Latn script.
        Accessed
    <time datetime="2023-02-24">
     February 24, 2023.
    </time>
   </div>
  </figcaption>
 </figure>
 <h3>
  Hattak Mó̱ma I̱holisso
 </h3>
 <h4>
  Ishtaa-aya Ámmo'na Holisso
 </h4>
 <p>
  Hattakat yaakni' áyya'shakat mó̱makat ittíllawwi bíyyi'ka. Naalhpisa'at hattak mó̱makat immi'. A̱lhínchikma̱ hattak mó̱makat ishtayoppa'ni.
 </p>
 <p>
  Hookya nannalhpisa' ihíngbittooka̱ ittimi̱lat taha. Himmaka̱ hattakat aa-áyya'shahookano ilaapo' nanna anokfillikakoot nannikchokmoho̱ anokfillihootokoot yammako̱ yahmichi bannahoot áyya'sha.
 </p>
 <p>
  Nannalhpisa' ihíngbittookookano kaniya'chi ki'yo. Immoot mahá̱a'chi hattakat áyya'sha aalhlhika̱.
 </p>
 <p>
  Nannalhpisa' ihíngbittooka̱ immoot mahá̱ahookya hattakat ikayoppa'chokmat ibaachaffa ikbannokmat ilaapo' nanna aanokfillikakoot yahmichi bannahoot áyya'sha.
 </p>
 <p>
  Hattak mó̱makat nannaka̱ ittibaachaffa bíyyi'kakma̱ chokma'ni. Hattak yaakni' áyya'shakat nannalhpisa'a̱ naapiisa' alhihaat mó̱makat ittibaachaffa bíyyi'kakma̱ nanna mó̱makat alhpi'sa bíyyi'ka'ni.
 </p>
 <p>
  Yaakni' hattak áyya'shakat mó̱makat nannaka̱ yahmi bannahoot áyya'shakat holisso holissochi: Chihoowaat hattak ikbikat ittiílawwi bíyyi'kaho̱ Chihoowaat naalhpisa' ikbittooka̱ yammako̱ hattakat kanihmihoot áyya'sha bannakat yámmohmihoot áyya'sha'chi.
 </p>
 <p>
  Hattak yaakni' áyya'shakat mó̱makat yammookano ittibaachaffahookmaka'chi nannakat alhpi'sa bíyyi'ka'chika̱.
 </p>
 <p>
  Hattak mó̱makat ithá̱nahookmaka'chi.
 </p>
 <p>
  Himmaka' nittak áyya'shakat
 </p>
 <p>
  General Assemblyat
 </p>
 <p>
  Nanna mó̱maka̱ nannaka̱ ithá̱nacha ittibaachaffahookmakoot nannaka̱ a̱lhíncha'chikat holisso ikbi.
 </p>
 <h4>
  AnompaKanihmo'si1
 </h4>
 <p>
  Himmaka' nittakookano hattak yokasht toksalicha'nikat ki'yo. Hattak mó̱makat ittíllawwi bíyyi'kacha nanna mó̱maka̱ ittibaachaffa'hitok.
 </p>
 <h4>
  AnompaKanihmo'si2
 </h4>
 <p>
  Hattakat pisa ittimi̱layyokhacha kaniyaho̱ aamintihookya mó̱makat ittíllawwi bíyyi'ka.
 </p>
 <p>
  Hattakat yaakni' kaniya'o̱ aamintihookya ittíllawwi bíyyi'ka.
 </p>
 <h4>
  AnompaKanihmo'si3
 </h4>
 <p>
  Hattakat hattak yoka'shcha aba'nikat imalhpi'sa ki'yo. Hattakat holiitopa bíyyi'ka.
 </p>
 <h4>
  AnompaKanihmo'si4
 </h4>
 <p>
  Hattak yoka'at ikshoka'ni.
 </p>
 <h4>
  AnompaKanihmo'si5
 </h4>
 <p>
  Hattakat hattakaakaynika̱ kalakshichit nanna impállammicha'nikat iksho nanna kanihmi ki'yoka̱.
 </p>
 <h4>
  AnompaKanihmo'si6
 </h4>
 <p>
  Hattakat mó̱makat hattak bíyyi'ka.
 </p>
 <h4>
  AnompaKanihmo'si7
 </h4>
 <p>
  Hattak naapiisa' alhihaat hattak mó̱maka̱ ittíllawwicha'nikat imalhpi'sa.
 </p>
 <h4>
  AnompaKanihmo'si8
 </h4>
 <p>
  Hattakat nannikchokmoho̱ hattak i̱yahmohmikma̱ naapiisa' alhihaakoot hattak yamma̱ apila'chi.
 </p>
 <h4>
  AnompaKanihmo'si9
 </h4>
 <p>
  Hattakat nanna̱ kanihmi ki'yoka̱ yokacha' ki'yo kanahoot nanna onhochika̱.
 </p>
 <h4>
  AnompaKanihmo'si10
 </h4>
 <p>
  Yokashtokookma̱ court ishtayyana i̱naapisa'akoot i̱naapisa'chi nannakat alhpi'sa bíyyi'ka'chiho̱.
 </p>
 <h4>
  AnompaKanihmo'si11
 </h4>
 <ol>
  <li>
   Kanahaat nanna ikchokmoho̱ yámmohmi imahoobakmat naapiisa' alhihaakoot nannakat alhpi'sa bíyyi'kaho̱ i̱naapiisa'chi, anompa loma' nannakya ikshoho̱.
  </li>
  <li>
   Nannakat ikchokmoho̱ ishyámmo̱htok ki'yokya naapiisa' alhihaat nannalhpisa'a̱ i̱lánchikma̱ falammisht anompa achonhochi banna'nihookya yahma' ki'yo, naalhpisa'at ikshokí̱shtokootoko̱.
  </li>
 </ol>
 <h4>
  AnompaKanihmo'si12
 </h4>
 <p>
  Nanna ishkani̱htok ki'yohootoko̱ kanahaat nanna chiikani̱hcha' ki'yo.
 </p>
 <h4>
  AnompaKanihmo'si13
 </h4>
 <ol>
  <li>
   Kaniya'o̱ aya chibannakmat ishiyya'hi bíyyi'ka. Kaniya'o̱ ánta chibannakmat ishánta'hi bíyyi'ka.
  </li>
  <li>
   Yaakni' kaniya'ookya ishiyya'hi bíyyi'ka. Aatokmat falamat ishaa-attatokma̱ aya chibannakmat ishiyya'hi bíyyi'ka.
  </li>
 </ol>
 <h4>
  AnompaKanihmo'si14
 </h4>
 <ol>
  <li>
   Kaniya'o̱ ishántaka̱ kanahaat ikayoppachokma̱ kaniya'ookya ishiyya'hi bíyyi'ka.
  </li>
  <li>
   Nanna ikchokmoho̱ ishyammohmikmat kaniya'ookya ishiyya' ki'yo.
  </li>
 </ol>
 <h4>
  AnompaKanihmo'si15
 </h4>
 <ol>
  <li>
   Kaniya'o̱ ishaa-attattookookya kaniya'o̱ aya chibannakmat ishiyya'hi bíyyi'ka.
  </li>
  <li>
   Kaniya'o̱ ishaa-attattookmat ánta chibannakmat ishánta'hi bíyyi'ka.
  </li>
 </ol>
 <h4>
  AnompaKanihmo'si16
 </h4>
 <ol>
  <li>
   Hattakat ihoo táwwa'at kaniya'o̱ ittihaalalli bannakmat ittihaalalla'nikat imalhpi'sa.
  </li>
  <li>
   Ittihaalalli ikbannokmat ittihaalalla' ki'yo kaniya'ookya.
  </li>
  <li>
   Kanahaat ittihaalallittookat inchokka' chaffaat áyya'shakmano holítto'pa.
  </li>
 </ol>
 <h4>
  AnompaKanihmo'si17
 </h4>
 <ol>
  <li>
   Hattak mó̱makat nannakat imáyya'sha bíyyi'ka.
  </li>
  <li>
   Kanahoot imaaisha' ki'yo immi'ootoko̱.
  </li>
 </ol>
 <h4>
  AnompaKanihmo'si18
 </h4>
 <p>
  Kanahaat nanna aayimmikat ittimi̱layyokha bíyyi'kahookya, nannaho̱ ayoppachi bannakmat ayoppacha'ni.
 </p>
 <h4>
  AnompaKanihmo'si19
 </h4>
 <p>
  Nannaho̱ anokfilli chibannakmat ishanokfilla'ni. Nannaho̱ holissochi chibannakmat ishholissocha'ni. Holisso nannaho̱ ittimanompoli chibannakmat istimanompola'ni.
 </p>
 <h4>
  Anompa Kanihmo'si20
 </h4>
 <ol>
  <li>
   Nannaho̱ ishtittanahaat áyya'shcha ittibaanokfillika̱ ibaafóyyokha chibannakmat ishibaafóyyokha'ni.
  </li>
  <li>
   Nanna ishtáyya'shaka̱ ibaafokha ikchibannokmat ishibaafokha' ki'yo.
  </li>
 </ol>
 <h4>
  AnompaKanihmo'si21
 </h4>
 <ol>
  <li>
   Ittibaachaffahookmat hattak mó̱makat naalhpisa' ikba'ni.
  </li>
  <li>
   Kanahaat naalhtoka' nannaho̱ malili bannakmat malila'ni.
  </li>
  <li>
   Hattak mó̱makat kanaho̱ naalhtoka' atookoli bannakmat imvoota'chi.
  </li>
 </ol>
 <h4>
  AnompaKanihmo'si22
 </h4>
 <p>
  Kanihmit ánta chibannakat ishahánta'ni. Kanaho̱ ishhottopacha' ki'yo.
 </p>
 <h4>
  AnompaKanihmo'si23
 </h4>
 <ol>
  <li>
   Aatoksali' chokmakillaho̱ hattakat aatoksala'ni.
  </li>
  <li>
   Kaniya'o̱ ishaatoksalikat hattakat toksalikat kanihmi imalhtobahookma̱ ittíllawwihoot chimalhtoba'ni.
  </li>
  <li>
   Ta'osso lawaho̱ ishikbihookmakoot aa-atta ishhayocha'chi.
  </li>
  <li>
   Uniono̱ ibaafokha chibannakmat ishibaafokha'ni.
  </li>
 </ol>
 <h4>
  AnompaKanihmo'si24
 </h4>
 <p>
  Ishtoksali bíyyi'kaka̱ hashi' kanalli kanihmika̱ chí̱mahookmako̱ ishfó̱ha'ni.
 </p>
 <h4>
  AnompaKanihmo'si25
 </h4>
 <ol>
  <li>
   Nanna mó̱maka̱ ishatahlihookmaka'chi — ishimpa'chi; naafokha; ishaa-atta'chi; alikchi' ishimayya'chi — mó̱maka̱ ishatahlihookmaka'chi. Nannahoot chikanihmihookma̱ kanahmat achipilakmaka'chi.
  </li>
  <li>
   Chipotaat kaniya'o̱ aamintihoot áyya'shahookya kanahmat apilakmaka'chi. Ishki' mó̱maho̱ apilakmaka'chi.
  </li>
 </ol>
 <h4>
  AnompaKanihmo'si26
 </h4>
 <ol>
  <li>
   Chipota mó̱makat holissaapisa' aya'nikat imalhpi'sa, ta'osso nannikimikshohookya. Kana mó̱makat nanna aaithana' aya bannakmat aya'ni.
  </li>
  <li>
   Hattakat nanna aaithana' ayakma̱ nannakat alhpi'saho̱ imano̱likma̱ chokma'ni.
  </li>
  <li>
   Chipota áyya'shakma̱ ishki' inki' táwwa'akoot holissaapisa' kaniya'o̱ ayachi bannakmat ayacha'ni.
  </li>
 </ol>
 <h4>
  AnompaKanihmo'si27
 </h4>
 <ol>
  <li>
   Kaniya'o̱ nanna ishtáyya'shakma̱ kanahoot ayyacha ibaayahmi bannakmat yahma'ni.
  </li>
  <li>
   Kanahookya nanna ikbicha kanchi bannakmat kancha'ni, ta'osso isha'chikat.
  </li>
 </ol>
 <h4>
  AnompaKanihmo'si28
 </h4>
 <p>
  Anompa kanihmo'si yappa̱ hattakat haklocha kani̱hchit anokfilli bannakmat anokfilla'ni. Nannaho̱ kanihmi bannakmat yahma'ni.
 </p>
 <h4>
  AnompaKanihmo'si29
 </h4>
 <ol>
  <li>
   Kana mó̱makat ittapilakmakilla.
  </li>
  <li>
   Hattakat naalhpisa' ikbi, hattak apila bannahoot. Naalhpisa' kobaffa' ki'yo.
  </li>
  <li>
   Anompa kanihmo'si yappat alhkaniya' ki'yo.
  </li>
 </ol>
 <h4>
  AnompaKanihmo'si30
 </h4>
 <p>
  Holisso tobattooko̱ kanahookya ikimalhkaniyyoka'ni.
 </p>
</div>
