---
url: https://www.unicode.org/udhr/d/udhr_emk.html
script: Latn
title: Universal Declaration of Human Rights - Maninkakan, Eastern
name: UDHR in Unicode
headline: Universal Declaration of Human Rights
exonym: Maninkakan, Eastern
locale: man
pubDate: "2023-10-02"
tags: ["udhr", "i18n"]
---

<div lang="man">
 <figure>
  <blockquote lang="man">
   <p>
    Adamadenɲa Lasabati ni a la wuriki Sariyalu ma
   </p>
   <p>
    Bani fabadenɲa tɔmasere le ye, hɔrɔya ni telen ani jususuma di dunuɲa dɔ,
   </p>
   <p>
    Bani adamaya lasabati lɔnbaliya ni a la gboyaɲɛ le nanin benkanni di mɛn ka mɔɔlu lamuriti, ka kɛ sababu di fana ka mɔɔlu kunna fulen, ka alu lɔ hɔrɔya ɲinina ka alu bɔ misikinaya dɔ,
   </p>
  </blockquote>
  <figcaption>
   <div itemscope="" itemtype="https://schema.org/WebContent">
    <span itemprop="publisher" itemscope="" itemtype="http://schema.org/Organization">
     <span itemprop="name">
      UDHR in Unicode.
     </span>
    </span>
    <cite>
     <a href="https://www.unicode.org/udhr/d/udhr_emk.html" itemprop="url" title="Universal Declaration of Human Rights - Maninkakan, Eastern">
      <span itemprop="headline">
       Universal Declaration of Human Rights.
      </span>
     </a>
    </cite>
    Written in Maninkakan, Eastern, Latn script.
        Accessed
    <time datetime="2023-02-24">
     February 24, 2023.
    </time>
   </div>
  </figcaption>
 </figure>
 <h3>
  DUNUƝA BƐNMAKAN KA A BƐN
 </h3>
 <p>
  Adamadenɲa Lasabati ni a la wuriki Sariyalu ma
 </p>
 <h4>
  KALAMA DANTƐƐLI
 </h4>
 <p>
  Bani fabadenɲa tɔmasere le ye, hɔrɔya ni telen ani jususuma di dunuɲa dɔ,
 </p>
 <p>
  Bani adamaya lasabati lɔnbaliya ni a la gboyaɲɛ le nanin benkanni di mɛn ka mɔɔlu lamuriti, ka kɛ sababu di fana ka mɔɔlu kunna fulen, ka alu lɔ hɔrɔya ɲinina ka alu bɔ misikinaya dɔ,
 </p>
 <p>
  Bani adamaya lakanda ye wajibi le di, fo jamana ye kɛ jamana dafani le di sariya bolo ma, wole ye a kɛla mɔɔlu tɛ muriti ka don jɛdɛ makadan waa la,
 </p>
 <p>
  Bani jamanalu la tɛɛbɛn ni alu la kaninteya ye fen ne di mɛn kakan ka sɛnbɛnteya,
 </p>
 <p>
  Bani jamana mɛnnu ye "ONU" dɛkuruba kɔnɔ, wolu bara alu kan di ko alu di adamaden nakadan, ka a lawuriki ka ban ka cɛ ni muno lakaɲa ko bɛɛ dɔ,
 </p>
 <p>
  Bani alu bara alu kan di fana, ko alu di adamaya lafasa, ka adamaden la hɔrɔya dafa sila bɛɛ kan,
 </p>
 <p>
  Bani, bɛɛ bɛnni miriya kelen ma, ka a lɔ adamaya lasabati ma, wo ye wajibi le di bɛɛ ɲɛ, walako miriya wo ye se lataamala sila bɛɛ kan, "ONU" gbaraba bara a kandi: ko adamaden lakanda sariya ɲin bara kɛ dunuɲa bɛɛ ye wajibi di, sa bɛɛ ye a to i hankili la, ka i tɛsidi, ka mɔɔlu karan a la, ka alu jodon a la, ka a latinma jamanala tɛ.
 </p>
 <h4>
  Sariya 1
 </h4>
 <p>
  Adamadennu bɛɛ sɔdɔnɲa kakan, hɔrɔya dɔ, fabadenɲa dɔ ani sariya ta fan dɔ. Hankili ni sɔnɔmɛ ye alu bɛɛ ma, a kakan wo dɔ alu ye bakelenɲa sila lataaman alu ɲɔɔn tɛ.
 </p>
 <h4>
  Sariya 2 nan
 </h4>
 <p>
  Mɔɔ kelen kelenna bɛɛ ni adamaden lakadan sariya kakan, i kɛda mɔɔ suusu di, i sii tɛ mafɛnɛ nna, i fadikolo tɛ mafɛnɛnna, i kan tɛ mafɛnɛnna, i la dina tɛ mafɛnɛnna, i la jamana mara hankili tɛ mafɛnɛnna, i sɔdɔndiya tɛ mafɛnɛnna.
 </p>
 <p>
  Ani fana jamanalu suuya tɛ danbɔla ka a bɛn sariya wolu ma, alu mara hankili kɛda a suusu di, alu ma kɛ jamanalu hɔrɔyani di, alu kɛda mara suusu kɔnɔ.
 </p>
 <h4>
  Sariya 3 nan
 </h4>
 <p>
  Adamaden kelen kelenna bɛɛ nii kakan ka lakanda, ka a la hɔrɔya lakanda, ka a kun nakanda.
 </p>
 <h4>
  Sariya 4 nan
 </h4>
 <p>
  Mɔɔ si makan ka kɛ jɔn di, ka kɛ bolokɔnɔ mɔɔ di, jɔnɲa ni jɔnsan sila bɛɛ bara latɔn.
 </p>
 <h4>
  Sariya 5 nan
 </h4>
 <p>
  Jankankata suusu ma kan ka sii mɔɔ la min di se fɛ siila a la adamadenɲa la, ka a kunnajii.
 </p>
 <h4>
  Sariya 6 nan
 </h4>
 <p>
  Adamaden kelen kelenna bɛɛ la mɔɔya ka kan ka lɔn a ɲɛ sariya kunda bɛɛ la, a kɛda fanfan di.
 </p>
 <h4>
  Sariya 7 nan
 </h4>
 <p>
  Mɔɔ bɛɛ ka kan sariya ɲa kɔdɔ, a ka kan fanan bɛɛ ye mabɛn ɲa kelen ma sariya bolo. Mɔɔ makan ka lafisaya mɔɔ di ka bɛn sariya ɲin lataamanɲa ma.
 </p>
 <h4>
  Sariya 8 nan
 </h4>
 <p>
  Mɔɔ bɛɛ di se i makasila i la jamana sariya bonnu la ni bila kɛda i la tɔɲɛli sila ma, ni wo tɛ sariya sila ma.
 </p>
 <h4>
  Sariya 9 nan
 </h4>
 <p>
  Mɔɔ si tɛ se minala ten, ka a don kaso la hamantɛ ka gbɛn a la jamana kɔnɔ ni kun tɛ a la.
 </p>
 <h4>
  Sariya 10 nan
 </h4>
 <p>
  A wajibiyani, adamaden na ko ye kɛ ko hakika di, ka a lankɛnɛmaya kitibon na telen kɔnɔma, ka a jo ni a jalaki danfaranbɔ.
 </p>
 <h4>
  Sariya 11 nan
 </h4>
 <ol>
  <li>
   Mɔɔ mɔɔ na a midada sika la sariya bolo ma, a ka kan ne ka jate fɔlɔ ko a sɔn tɛ a dɔ, han kiti ye a jalaki lankɛnɛmaya.
  </li>
  <li>
   Mɔɔ mɔɔ na a midada sariya kɔdɔ bolo ma, sariya kuda sila ma kan ka lɔ a ma. Ani fana a la midali fanka ma kan ka tanbi sariya kɔdɔ jate la.
  </li>
 </ol>
 <h4>
  Sariya 12 nan
 </h4>
 <p>
  Mɔɔ ma kan ka a bila a mɔɔ ɲɔɔ la kolu dɔ ten; ka bɔ a la denbaya kolu ma, a la gbundu sɛbɛlu, ka wa sii a la lukɔnɔ kolu la. A ma kan ka a dantiɲɛn, a ma kan ka a suma gboya. Sariya ka kan ka bɛɛ lakanda ko suu wolu ma.
 </p>
 <h4>
  Sariya 13 nan
 </h4>
 <ol>
  <li>
   Taa ni seyi dahani bɛɛ ye jamana kɔnɔ. Jamana yɔrɔ yɔrɔ fana ka i diya, i dise i siila yen.
  </li>
  <li>
   Mɔɔ kɛɛ di se ka bɔ jamana kɔnɔ, a kɛda a fabada di, a kɛda jamana gbɛdɛ di, ka ban ka a kɔsɛyi.
  </li>
 </ol>
 <h4>
  Sariya 14 nan
 </h4>
 <ol>
  <li>
   Dannatanbikolu kɔdɔ, bɛɛ di se i kun karifadiya ɲinina jamana gbɛdɛ dɔ, i don ma kan ka jɛn a la.
  </li>
  <li>
   Ni sariya lɔnin tɛ mɔɔ ma, mɔɔ mɛn na a la jamana sariya tiɲɛnna ka a bori.
  </li>
 </ol>
 <h4>
  Sariya 15 nan
 </h4>
 <ol>
  <li>
   Mɔɔ bɛɛ ka kan ka kɛ jamana dɔ jamanaden di.
  </li>
  <li>
   Mɔɔ si tɛ se ha jɛn a la jamana denɲa la, i don di se fanan jamana gbɛdɛ denɲa sɔdɔnna.
  </li>
 </ol>
 <h4>
  Sariya 16 nan
 </h4>
 <ol>
  <li>
   Ni alu sii seda a ma, kamarennu ni den musolu di se fudula ɲɔɔn ma, siɲɔɔya tɛ a dɔ, dina ko tɛ a dɔ. Alu bɛɛ kakan sariya ɲa kɔdɔ ko bɛɛ dɔ, fudu bolo ma.
  </li>
  <li>
   Fudu tɛ sidi alu tɛ fo alu fila bɛɛ ba bɛn a ma.
  </li>
  <li>
   Denbaya le ye jama tɛfɛden di. Wo dɔ, a kakan ka lakanda jamana bolo.
  </li>
 </ol>
 <h4>
  Sariya 17 nan
 </h4>
 <ol>
  <li>
   Mɔɔ mɔɔ, a kɛda a kelen na, a kɛda jama dɔ, a di se ka a ta sɔdɔn.
  </li>
  <li>
   Mɔɔ si bolo fen ma kan ka mina a la fanka bolo ma.
  </li>
 </ol>
 <h4>
  Sariya 18 nan
 </h4>
 <p>
  Hankili lamiri, sɔnɔmɛ lamiri ani dina lawasanin bɛɛ ye. I di se ka i diyananta ta dinalu dɔ, ka a silalu lataama.
 </p>
 <h4>
  Sariya 19 nan
 </h4>
 <p>
  A lawasanin bɛɛ ye ka a miriya jida, fɔli dɔ, sɛbɛli dɔ, ka hankili ɲinin fan bɛɛ, sila bɛɛ fɛ. Ko si ma kan ka kɛ mɔɔ la wo si dɔ.
 </p>
 <h4>
  Sariya 20 nan
 </h4>
 <ol>
  <li>
   A lawasani bɛɛ ye ba ɲɔɔn nadɛɛ, kuna dɔ, kɛwɛli dɔ mɛn ni janfa sila tɛ kelen di.
  </li>
  <li>
   Mɔɔ tɛ se karabala ka ladon dɛɛ dɔ, dɛɛ min man di a ɲɛ.
  </li>
 </ol>
 <h4>
  Sariya 21 nan
 </h4>
 <ol>
  <li>
   Jamanaden bɛɛ di se kɛla jamana kantii di, a yɛdɛkani walal a la mɔɔ suwandini.
  </li>
  <li>
   Jamanaden bɛɛ kakan jamana baarakundalu dɔ bolo kelen ma.
  </li>
  <li>
   Jamana kantiilu fanka siini jamana den na lannaya le ma; jamanadennu ye alu sawo yidala wote ni wote le, ka ala lannaya mɔɔlu suwandi telen ni sariya dɔ.
  </li>
 </ol>
 <h4>
  Sariya 22 nan
 </h4>
 <p>
  Jamana bɛɛ kakan ka jamanadennu lakanda ɲa kelen ma. Sɔdɔn sila fɛ, dariya sila fɛ, lɔnni sila fɛ, lakandali wo ye bɔla jamana boloko le dɔ ani a ye min sɔdɔnna ani jamana gbɛdɛlu la baaraɲɔɔya dɔ.
 </p>
 <h4>
  Sariya 23 nan
 </h4>
 <ol>
  <li>
   Bɛɛ kakan ka baara sɔdɔn, ka baara kɛ sɔnɔya dɔ, baara mɛn duman i ɲɛ; bɛɛ kakan ka latanka baaratanɲa ma jamana kɔnɔ.
  </li>
  <li>
   Baara mɛnnu jate kakan, wolu kakan ka sara ɲa kelen ne ma a kɛbaalu ye.
  </li>
  <li>
   Baara kakan ka sara sɔdɔn, sara mɛn di baarala ni a la denbaya balo hali a ma dɛsɛ.
  </li>
  <li>
   Baaralalu la ɲɔɔn nakafo dahani alu ye, alu la munanfan makadan sila fɛ.
  </li>
 </ol>
 <h4>
  Sariya 24 nan
 </h4>
 <p>
  Ɲɔɔɲɔnni ni ɲanatɛ wajibiyani baarala bɛɛ ye, mɛn ni sara tɛɛ tɛ kelen di.
 </p>
 <h4>
  Sariya 25 nan
 </h4>
 <ol>
  <li>
   Se wajibiyani bɛɛ ye, se mɛn di ani a la denbaya daha, ka alu kisi kɔnkɔn ma, ka alu dafiyabɔ, ka lau jiya, ka alu dandan ani ka alu musakalu ɲa. Ni jankaro ni baaratanɲa ani misikinaya latɛɛ suusu seda i ma, i kakan ka makadan.
  </li>
  <li>
   Denbatii ni a den kakan ka madɛmɛn; den sɔdɔnda fudu dɔ, a ma sɔdɔn fudu dɔ, a bɛɛ kakan.
  </li>
 </ol>
 <h4>
  Sariya 26 nan
 </h4>
 <ol>
  <li>
   Kakan wajibiyani bɛɛ ye, a don ma kan ka sara katɛrɛ karan saara fɔlɔ ni a filanan ma. Karan saara fɔlɔ ye wajibi le di bɛɛ ye. Baara makaran ka kan ka aalawanka. Bɛɛ ka kan ka karan saara naaninan masɔdɔn tɛɛ sidi bolo le ma.
  </li>
  <li>
   Karan ka kan ka mɔɔ llawanka, ha a la mɔɔya lasabati, ka a la hɔrɔya lawasa. A kakan ka kɛ sababu di ka ɲɔɔn nagboyaɲɛ boloka, ka hina ni teriɲɔɔya ladon dunuɲa dɔ, siyalu tɛ, dinalu tɛ, ka "ONU" dɛɛkuruba madɛmɛn bɛn nadonna dunuɲa kɔnɔ.
  </li>
  <li>
   A dahani denbatiilu ye ka alu den bila karan na, karan mɛn duman alu ye.
  </li>
 </ol>
 <h4>
  Sariya 27 nan
 </h4>
 <ol>
  <li>
   A wajibiyani bɛɛ ye ka tɛrɛ i la jamana lɔnniko bɛɛ dɔ han ka a tɔnɔ sɔdɔn.
  </li>
  <li>
   Bɛɛ la baara tɔnɔ kakan ka lakanda, a kɛda sɛbɛ di, a kɛda lɔnni suusu di.
  </li>
 </ol>
 <h4>
  Sariya 28 nan
 </h4>
 <p>
  A dahani jamana bɛɛ ye ka bɔ sila di, sila mɛn di sariya ɲinnu lakanda ka kɛ kunnafulen di adamadennu ma.
 </p>
 <h4>
  Sariya 29 nan
 </h4>
 <ol>
  <li>
   Bolo kɔyinin kelen tɛ bɛrɛ ta, wo dɔ, bɛɛ kakan ka kolo i la jama.
  </li>
  <li>
   Jamana dafani dɔ, ɛbɛɛ kakan ka to sariya le kɔ walako i kana bila dolu tɔɲɛ dɔ.
  </li>
  <li>
   Sariya ɲinnu kakan ka lataaman "ONU" dɛɛkuruba la miriya le kan. A makan ka llataaman miriya gbɛdɛ kan.
  </li>
 </ol>
 <h4>
  Sariya 30 nan
 </h4>
 <p>
  Dalilu si tɛ mɔɔ bolo, a tɛ jamana bolo, ka bɔ sila di, sila mɛn di sariyaba ɲinnu tiɲɛn.
 </p>
</div>
